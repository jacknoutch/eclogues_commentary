<div class='l clickable' n='1'>Tityre, tu patulae recubans sub tegmine fagi</div>
<div class='l clickable' n='2'>silvestrem tenui Musam meditaris avena;</div>
<div class='l clickable' n='3'>nos patriae fines et dulcia linquimus arva:</div>
<div class='l clickable' n='4'>nos patriam fugimus; tu, Tityre, lentus in umbra</div>
<div class='l clickable' n='5'>formosam resonare doces Amaryllida silvas.</div>
<div class='l clickable' n='6'>O Meliboee, deus nobis haec otia fecit:</div>
<div class='l clickable' n='7'>namque erit ille mihi semper deus; illius aram</div>
<div class='l clickable' n='8'>saepe tener nostris ab ovilibus imbuet agnus.</div>
<div class='l clickable' n='9'>Ille meas errare boves, ut cernis, et ipsum</div>
<div class='l clickable' n='10'>ludere, quae vellem, calamo permisit agresti</div>
<div class='l clickable' n='11'>Non equidem invideo; miror magis: undique totis</div>
<div class='l clickable' n='12'>usque adeo turbatur agris. En, ipse capellas</div>
<div class='l clickable' n='13'>protinus aeger ago; hanc etiam vix, Tityre, duco:</div>
<div class='l clickable' n='14'>hic inter densas corylos modo namque gemellos,</div>
<div class='l clickable' n='15'>spem gregis, ah, silice in nuda conixa reliquit.</div>
<div class='l clickable' n='16'>Saepe malum hoc nobis, si mens non laeva fuisset,</div>
<div class='l clickable' n='17'>de caelo tactas memini praedicere quercus:—</div>
<div class='l clickable' n='18'>None</div>
<div class='l clickable' n='19'>Sed tamen, iste deus qui sit, da, Tityre, nobis.</div>
<div class='l clickable' n='20'>Urbem, quam dicunt Romam, Meliboee, putavi</div>
<div class='l clickable' n='21'>stultus ego huic nostrae similem, quo saepe solemus</div>
<div class='l clickable' n='22'>pastores ovium teneros depellere fetus:</div>
<div class='l clickable' n='23'>sic canibus catulos similis, sic matribus haedos</div>
<div class='l clickable' n='24'>noram, sic parvis componere magna solebam:</div>
<div class='l clickable' n='25'>verum haec tantum alias inter caput extulit urbes,</div>
<div class='l clickable' n='26'>quantum lenta solent inter viburna cupressi.</div>
<div class='l clickable' n='27'>Et quae tanta fuit Romam tibi causa videndi?</div>
<div class='l clickable' n='28'>Libertas; quae sera, tamen respexit inertem,</div>
<div class='l clickable' n='29'>candidior postquam tondenti barba cadebat;</div>
<div class='l clickable' n='30'>respexit tamen, et longo post tempore venit,</div>
<div class='l clickable' n='31'>postquam nos Amaryllis habet, Galatea reliquit:</div>
<div class='l clickable' n='32'>namque, fatebor enim, dum me Galatea tenebat,</div>
<div class='l clickable' n='33'>nec spes libertatis erat, nec cura peculi:</div>
<div class='l clickable' n='34'>quamvis multa meis exiret victima saeptis,</div>
<div class='l clickable' n='35'>pinguis et ingratae premeretur caseus urbi,</div>
<div class='l clickable' n='36'>non umquam gravis aere domum mihi dextra redibat.</div>
<div class='l clickable' n='37'>Mirabar, quid maesta deos, Amarylli, vocares,</div>
<div class='l clickable' n='38'>cui pendere sua patereris in arbore poma:</div>
<div class='l clickable' n='39'>Tityrus hinc aberat. Ipsae te, Tityre, pinus,</div>
<div class='l clickable' n='40'>ipsi te fontes, ipsa haec arbusta vocabant.</div>
<div class='l clickable' n='41'>Quid facerem? Neque servitio me exire licebat,</div>
<div class='l clickable' n='42'>nec tam praesentis alibi cognoscere divos.</div>
<div class='l clickable' n='43'>hic illum vidi iuvenem, Meliboee, quot annis</div>
<div class='l clickable' n='44'>bis senos cui nostra dies altaria fumant;</div>
<div class='l clickable' n='45'>hic mihi responsum primus dedit ille petenti:</div>
<div class='l clickable' n='46'>“pascite, ut ante, boves, pueri, submittite tauros.”</div>
<div class='l clickable' n='47'>Fortunate senex, ergo tua rura manebunt,</div>
<div class='l clickable' n='48'>et tibi magna satis, quamvis lapis omnia nudus</div>
<div class='l clickable' n='49'>limosoque palus obducat pascua iunco!</div>
<div class='l clickable' n='50'>Non insueta gravis temptabunt pabula fetas,</div>
<div class='l clickable' n='51'>nec mala vicini pecoris contagia laedent.</div>
<div class='l clickable' n='52'>Fortunate senex, hic, inter flumina nota</div>
<div class='l clickable' n='53'>et fontis sacros, frigus captabis opacum!</div>
<div class='l clickable' n='54'>hinc tibi, quae semper, vicino ab limite, saepes</div>
<div class='l clickable' n='55'>Hyblaeis apibus florem depasta salicti</div>
<div class='l clickable' n='56'>saepe levi somnum suadebit inire susurro;</div>
<div class='l clickable' n='57'>hinc alta sub rupe canet frondator ad auras;</div>
<div class='l clickable' n='58'>nec tamen interea raucae, tua cura, palumbes,</div>
<div class='l clickable' n='59'>nec gemere aëria cessabit turtur ab ulmo.</div>
<div class='l clickable' n='60'>Ante leves ergo pascentur in aequore cervi,</div>
<div class='l clickable' n='61'>et freta destituent nudos in litore pisces,</div>
<div class='l clickable' n='62'>ante pererratis amborum finibus exsul</div>
<div class='l clickable' n='63'>aut Ararim Parthus bibet, aut Germania Tigrim,</div>
<div class='l clickable' n='64'>quam nostro illius labatur pectore voltus.</div>
<div class='l clickable' n='65'>At nos hinc alii sitientis ibimus Afros,</div>
<div class='l clickable' n='66'>pars Scythiam et rapidum Cretae veniemus Oaxen,</div>
<div class='l clickable' n='67'>et penitus toto divisos orbe Britannos.</div>
<div class='l clickable' n='68'>En umquam patrios longo post tempore finis,</div>
<div class='l clickable' n='69'>pauperis et tuguri congestum caespite culmen,</div>
<div class='l clickable' n='70'>post aliquot mea regna videns mirabor aristas?</div>
<div class='l clickable' n='71'>Impius haec tam culta novalia miles habebit,</div>
<div class='l clickable' n='72'>barbarus has segetes? En, quo discordia civis</div>
<div class='l clickable' n='73'>produxit miseros! His nos consevimus agros!</div>
<div class='l clickable' n='74'>Insere nunc, Meliboee, piros, pone ordine vitis.</div>
<div class='l clickable' n='75'>Ite meae, felix quondam pecus, ite capellae.</div>
<div class='l clickable' n='76'>Non ego vos posthac, viridi proiectus in antro,</div>
<div class='l clickable' n='77'>dumosa pendere procul de rupe videbo;</div>
<div class='l clickable' n='78'>carmina nulla canam; non, me pascente, capellae,</div>
<div class='l clickable' n='79'>florentem cytisum et salices carpetis amaras.</div>
<div class='l clickable' n='80'>Hic tamen hanc mecum poteras requiescere noctem</div>
<div class='l clickable' n='81'>fronde super viridi: sunt nobis mitia poma,</div>
<div class='l clickable' n='82'>castaneae molles, et pressi copia lactis;</div>
<div class='l clickable' n='83'>et iam summa procul villarum culmina fumant,</div>
<div class='l clickable' n='84'>maioresque cadunt altis de montibus umbrae.</div>
